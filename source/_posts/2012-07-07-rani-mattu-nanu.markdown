--- 
layout: post 
title: "ರಾಣಿ ಮತ್ತು ನಾನು" 
date: 2012-07-07T11:24:00+05:30 
categories: general
---


`ರಾಣಿ ನನ್ನ ಚಿಕ್ಕಮ್ಮನ ಮಗಳು. ಈಗ ಒಂದನೇ ಕ್ಲಾಸು ಮುಗಿಸಿ ಎರಡನೇ ಕ್ಲಾಸಿಗೆ ಹೊರಟು
ನಿಂತಿರುವ ಪುಟ್ಟಿ. ಅವಳ ಜೊತೆಗಿನ, ಕೆಲವು ತುಂಟಾಟದ ಎಪಿಸೋಡ್ ಗಳು ಇಲ್ಲಿವೆ.`

**1. ನೂರು ಕಾಗೆಗಳು ಹಾರಿ ಹೋದ ಕಥೆ **

'ಅಣ್ಣ ಒಂದು ಕಥೆ ಹೇಳು' ಎಂದು ಕೇಳಿದಳು ರಾಣಿ.

ಮಾತಾಡಿಸೋಕೆ ಶುರು ಮಾಡಿದರೆ, ಇವಳ ಮಾತಿಗೆ ಮಾತು ಕೊಡುವುದು ಕಷ್ಟ. ಅಂತದ್ರಲ್ಲಿ ಕಥೆ
ಹೇಳಕ್ಕೆ ಶುರು ಮಾಡಿದ್ರೆ ಪ್ರಾಣ ಹಿಂಡಿ ಬಿಡುವಳು. ' ಹೇಯ್ ರಾಣಿ. ಬಿಟ್ಟು ಬಿಡೆ.
ನನ್ನ ತಲೆ ತಿನ್ನಬೇಡ ' ಎಂದೆ. 
<!--more-->
ಕಥೆ ಹೇಳಲೇ ಬೇಕೆಂದು ಪಟ್ಟು ಹಿಡಿದಳು. ಸರಿ, ಎಂದು ಎಲ್ಲೋ ಕೇಳಿದ್ದ ಕಥೆ ಹೇಳಲು ಶುರು
ಮಾಡಿದೆ. 'ನೂರು ಕಾಗೆಗಳು ಮರದ ಮೇಲೆ ಕುಳಿತಿದ್ದವು. ಬೇಟೆಗಾರ ಬಂದೂಕಿನಿಂದ ಗುಂಡು
ಹಾರಿಸಿದ. ಆಮೇಲೆ ಕಾಗೆಗಳು ಒಂದಾದ ಮೇಲೆ ಒಂದರಂತೆ ಹಾರಿಹೊಗೊದಕ್ಕೆ ಶುರು ಮಾಡಿದವು.
ಮೊದಲನೇ ಕಾಗೆ ಹಾರಿ ಹೋಯ್ತು. ಈಗ ಎಷ್ಟು ಉಳೀತು. ? ಹೇಳು ನೋಡೋಣ. ?'

ಬೇರಳುಗಳಲ್ಲಿ ಎಣಿಸುತ್ತಾ. ನನ್ನ ಮುಖ ನೋಡಿಕೊಂಡು ಪ್ರಶ್ನಾರ್ಥಕ ಭಾವದಲ್ಲಿ '
ನೈಂಟಿ-ನೈನಾ ಅಂದಳು. ?'' correct. ' ಅಂದೆ. 'ಆಮೇಲೆ ..? '

'ಮತ್ತೆ ಇನ್ನೊಂದು ಕಾಗೆ ಹಾರಿ ಹೋಯ್ತು. ಈಗ ಎಷ್ಟು ಕಾಗೆ ಉಳಿದುಕೊಂಡವು. ?'ಪುನಃ
ಬೆರಳುಗಳನ್ನು ಹಿಂದೆ ಮುಂದೆ ಮಾಡುತ್ತಾ ಏನನ್ನೋ ಕಂಡು ಹಿಡಿದವಳಂತೆ 'ನೈಂಟಿ ಎಯ್ಟು'
ಎಂದಳು. 'ವೆರಿ ಗುಡ್ ' ಎಂದು ಹೇಳಿ ನನ್ನ ಪಾಡಿಗೆ ನಾನು ಕಥೆಯಿಂದ ವಿಮುಕ್ತನಾದವನಂತೆ
ನಟಿಸುತ್ತಾ ಹೊರ ಬಂದೆ. 

'ಮುಂದೆ ಏನಾಯ್ತು. ' ಎಂದು ಕೇಳುತ್ತಾ ಹಿಂದೆ ಹಿಂದೆ ಬಂದಳು. 

'ಆ ಇನ್ನೊಂದು ಕಾಗೆ ಹಾರೋಯ್ತು ಕಣೆ. 'ನಾನು ಕೇಳುವುದಕ್ಕೆ ಮೊದಲೇ ಬೆರಳು ಪೋಣಿಸುತ್ತಾ
' ನೈಂಟಿ ಸೆವೆನ್ ' ಎಂದಳು. 

ಹೀಗೆ ಸುಮಾರು ಸೆವೆಂಟಿ ಸೆವೆನ್ ಗೆ ಬರುವ ಹೊತ್ತಿಗೆ ಸರಿಯಾಗಿ ಅವಳ ತಲೆ ಕೆಟ್ಟು
ಹೋಯ್ತು. 'ಅಮ್ಮಾ  ' ಎಂದು ಅಬ್ಬರಿಸುತ್ತಾ ಅವರಮ್ಮನ ಬಳಿ ಓಡಿ ಹೋದಳು.  

ಅಷ್ಟೇ, ಆನಂತರ 'ಕಾಗೆ ಕಥೆ ಹೇಳ್ತೀನಿ ಬಾರೆ ' ಅಂದ್ರೆ. ಕೈಗೆ ಸಿಗದ ರೀತಿ ಓಡಿ
ಹೋಗುವಳು.  

---

**2. ಟಿವಿ ರಿಮೋಟಿಗೆ ಚಂಡಿ ಹಿಡಿದು ಕೂತವಳ ಜೊತೆಗೆ **

ತುಂಬಾ ಇಂಟರೆಸ್ಟಿಂಗ್ ಆಗಿ ಉದಯ ಟಿವಿಯಲ್ಲಿ ಸಿನಿಮಾ ನೋಡ್ತಾ ಇದ್ದೆ. ರಾಣಿ ಪಳಕ್ ಅಂತ
ಬದಲಿಸಿ, ಪೋಗೋ ಚಾನಲ್ ಹಾಕಿದಳು. ಆನಿಮೇಟೆಡ್ ಬೊಂಬೆ ದಾರಾವಾಹಿ ಬರೋಕ್ ಶುರು ಮಾಡ್ತು.
ನನಗಂತೂ ಸಿಕ್ಕಾಪಟ್ಟೆ ಕೋಪ ಬಂತು. ಆದರೂ ಧೈನ್ಯದಿಂದ  ' ಹೇಯ್ ರಾಣಿ. ಪ್ಲೀಸ್ ರಿಮೋಟ್
ಕೊಡೆ. ನಾನು ಫಿಲಂ ನೋಡ್ತಾ ಇದೀನಿ ' ಎಂದೆ. 

'ಊಹುಂ ಕೊಡಲ್ಲ. ನಾನು ಚೋಟ ಭೀಮ್ ನೋಡಬೇಕು ' ಎಂದಳು. ಕೊಬ್ಬು ಇವಳಿಗೆ. ನಿಜವಾಗಲು ಆ
ಕ್ಷಣದಲ್ಲಿ ಅವಳಿಗೆ ಟಿವಿಯ ಮೇಲೆ ಅಷ್ಟು ಆಸಕ್ತಿ ಇರಲಿಲ್ಲ. ಆದರೆ ನಾನು ಟಿವಿ
ನೋಡುತ್ತಿದ್ದುದು, ನನ್ನನ್ನು ಕೆಣಕಲು ಅವಳಿಗೆ ಒಂದು ದಾರಿಯಾಗಿತ್ತು. 

' ನೋಡು ಹಿಂಗೆಲ್ಲ ಮಾಡಿದ್ರೆ ನಿಮ್ಮ ಮನೆಗೇ ಬರಲ್ಲ. ಅಷ್ಟೇ ' ಎಂದರೆ, 'ಸರಿ ಬರಬೇಡ.'
ಎಂದು ಅಷ್ಟೇ ಉದಾಸಿನವಾಗಿ ಹೇಳುವಳು. ನನಗೆ ಇನ್ನೂ ಕೋಪ ಬಂತು. ಅವಳಿಂದ ರಿಮೋಟ್ ಕಿತ್ತು
ಕೊಳ್ಳಲು ಹೋದೆ. ರಿಮೋಟ್ ತೆಗೆದು ಅಡಿಯಲ್ಲಿ ಹಾಕಿಕೊಂಡು ಕುಳಿತಳು. ಅವಳೊಂದಿಗೆ
ಕಿತ್ತಾಡಿ, ಜಗಳ ಮಾಡಿ ಮೈ ಕೈ ಗೆಲ್ಲಾ ಪರಚಿಸಿಕೊಂಡು ಅಂತೂ ರಿಮೋಟ್ ಪಡೆದುಕೊಳ್ಳುವಲ್ಲಿ
ಯಶಸ್ವಿಯಾದೆ. ಆದರೆ ತತ್ತಕ್ಷಣ ಟಿವಿಯ ಬಳಿ ಓಡಿ ಹೋಗಿ ರಿಮೋಟ್ ಸೆನ್ಸರ್ ಬಳಿ ಕೈ
ಅಡ್ಡಲಾಗಿ ಹಿಡಿದು 'ಹಹಹ ಈಗ ಚೇಂಜ್ ಮಾಡು ನೋಡೋಣ. ? ' ಎಂದು ಗಹಗಹಿಸಿ ನಕ್ಕಳು. LED
ಸೆನ್ಸರ್ ಗೆ ಅಡ್ಡ ಬಂದರೆ, ರಿಮೋಟ್ ಕೆಲ್ಸ ಮಾಡಲ್ಲ, ಅನ್ನೋದು ಗೊತ್ತಿತ್ತು ಅವಳಿಗೆ. 

'ಹೇಯ್ ಹಿಡಂಬಿ, ಏನ್ ಬೇಕಾದ್ರೂ ಹಾಕು ಹೋಗು. ನಾನಂತು ನಿನ್ನ ಸಹವಾಸಕ್ಕೆ ಇನ್ನೊಂದು
ಸಾರಿ ಬರಲ್ಲ. ' ಕೈಯಲ್ಲಿದ್ದ ರಿಮೋಟ್ ಎಸೆದು ಬೇಸರಗೊಂಡವನಂತೆ ನಟಿಸಿದೆ. ಅವಳಿಗೆ ಮರುಕ
ಹುಟ್ಟಿಯಾದರೂ ಚಾನಲ್ ಬದಲಿಸಿಯಾಳೆಂಬ, ನನ್ನ ಪ್ಲಾನ್ ವರ್ಕೌಟ್ ಆಗಲಿಲ್ಲ. ಇವಳಿಗೆ
ಉಲ್ಟಾ ಚಂಡಿ ಪದ್ಧತಿಯೇ ಕರೆಕ್ಟು ಎಂದು ನಿರ್ಧರಿಸಿದೆ.

ಪಕ್ಕದಲ್ಲಿ ಹೋಗಿ ಕುಳಿತು, 'ನೋಡು ಏನಾದ್ರೂ ನೀನು ಈ 'ಚೋಟ-ಭೀಮ್' ಬದಲಿಸಿ, ಉದಯ ಟಿವಿ
ಹಾಕಿದೆ ಅಂದ್ರೆ, ಕಾಲ್ ಮುರಿದು, ಕೈಗೆ ಕೊಡ್ತೇನೆ. ನಿಮ್ಮಪ್ಪ ಬಂದರೂ ಸರಿ, ನಿಮ್ಮಮ್ಮ
ಬಂದರೂ ಸರಿ. ಗೊತ್ತಲ್ಲ. ಈಗೆನಾದ್ರು ಚಾನಲ್ ಬದಲಿಸಿದರೆ ಕಾಲು ಮುರಿದು, ಕೈಗೆ
ಕೊಡ್ತೇನೆ. ' ಎಂದು ಮುಖದಲ್ಲಿನ expression ಸ್ವಲ್ಪವೂ ತಗ್ಗಿಸದ ರೀತಿಯಲ್ಲಿ ಅವಳನ್ನೇ
ನೋಡುತ್ತಾ ಹೇಳಿದೆ. 

'ಕಾಲ್ ಮುರಿತಿಯಾ.? ಎಲ್ಲಿ ಮುರಿ ನೋಡೋಣ. ' ಎಂದು ಮೈಮೇಲೆ ಬಂದಳು. 

'ಚಾನಲ್ ಚೇಂಜ್ ಮಾಡು. ನೋಡೋಣ. ' ಎಂದೆ. ಅವಳು ರಿಮೋಟ್ ಹಿಡಿದುಕೊಂಡು ಚಾನಲ್ ಚೇಂಜ್
ಮಾಡುವಂತೆ ನಟಿಸಿದಳು. 

'ನೋಡೆ ನಾನ್ ತಮಾಷೆ ಮಾಡ್ತಾ ಇಲ್ಲ. ಈ ಸಾರಿ ಮಾತ್ರ ಉದಯ ಟಿವಿ ಏನಾದ್ರೂ ಹಾಕಿದ್ರೆ.
ಗೊತ್ತಲ್ಲ. ಕಾಲು ಮುರಿದು, ಕೈಗೆ ಕೊಡ್ತೇನೆ ' ಎಂದೆ. ಅವಳೂ ಚೋಟ ಭೀಮ್ ಬದಲಿಸಿ, ಉದಯ
ಟಿವಿ ಹಾಕಿದಳು. 'ಹಾಕೆ ಬಿಟ್ಯಾ. ಸರಿ ಹಂಗಾದ್ರೆ ಇನ್ನೇನ್ ಮಾಡಕ್ಕಾಗುತ್ತೆ. ನೀನು
ಹಾಕಿರೋದನ್ನೇ ನೋಡ್ತೀನಿ ಅಷ್ಟೇ. ಎಲ್ಲಾ ನನ್ನ ಕರ್ಮ. ' ಎಂದು ಸುಮ್ಮನಾದವನಂತೆ ಮಾಡಿ
ಆರಾಮಾಗಿ ಸಿನಿಮಾ ನೋಡಲು ಪ್ರಾರಂಭಿಸಿದೆ. ಸುಮಾರು ಹೊತ್ತು ಹೀಗೆ ಇತ್ತು. ರಾಣಿ ನನ್ನ
ಮುಖವನ್ನೂ ನೋಡುತ್ತಾ, ಟಿವಿಯ ಕಡೆಗೂ ನೋಡುತ್ತಾ. ತಾನೇನೋ ಭಯಂಕರವಾದ ಮೋಸಕ್ಕೆ
ಒಳಗಾಗಿರುವವಳಂತೆ ಚಡಪಡಿಸುತ್ತಿದ್ದಳು. ನನಗೂ ನಗು ತಡೆದುಕೊಳ್ಳಲಾಗಲಿಲ್ಲ. ಜೋರಾಗಿ
ಹೊಟ್ಟೆ ಹಿಡಿದುಕೊದು ಅವಳನ್ನು ರೇಗಿಸುವಂತೆ ನಕ್ಕುಬಿಟ್ಟೆ. 

ಅದೇನು ಅರ್ಥವಾಯಿತೋ... ಗೊತ್ತಿಲ್ಲ, ಬಂದವಳೇ ಕೈಯಲ್ಲಿದ್ದ ಟಿವಿ ರಿಮೋಟಿನಿಂದ ಕಾಲಿನ
ಮೇಲೆ ಊದಿಕೊಳ್ಳುವಂತೆ ಬಲವಾಗಿ ಹೊಡೆದಳು. ಆ ಕ್ಷಣದ ನೋವಿನಿಂದಾಗಿ ಅಷ್ಟೇ ಜೋರಾಗಿ
'ಅಮ್ಮಾ' ಎಂದು ಕಿರುಚಿಕೊಂಡೆ. ಮೂಗಿನ ಹೊಳ್ಳೆಗಳನ್ನು ಅಗಲ ಮಾಡಿಕೊಂಡು ನನ್ನನ್ನೇ
ಗುರಾಯಿಸುತ್ತಿದ್ದಳು. 

ರೂಮಿನ ಒಳಗಿದ್ದ ರಾಣಿಯ ಪಪ್ಪ ಬಂದವರೇ ' ಅಮ್ಮು ಅಣ್ಣಂಗೆ ಹಂಗ್ ಹೊಡಿತಾರ. '
ಎನ್ನುತ್ತಾ ನನ್ನ ಕಡೆಗೆ ಸ್ವಲ್ಪವೂ ದೃಷ್ಟಿ ಹರಿಸದೆ, ರಿಮೋಟ್ ಹಿಡಿದು ಅಲ್ಲಾಡಿಸಿ
ನೋಡಿದರು. ಕ್ರೇಜಿ ಫ್ಯಾಮಿಲಿ.              

---

**3. ತಟ್ಟಿ ಮಲಗಿಸದೇ, ನಿದ್ರಿಸಿದ ಮಗಳು**

ರಾಣಿ, ರಾತ್ರಿ ಮಲಗಬೇಕು ಅಂದ್ರೆ, ಅವಳ ಪಕ್ಕದಲ್ಲಿದ್ದು ಅವರ ಅಮ್ಮ ಮಲಗಿಸಬೇಕು.
 ಹಗಲೆಲ್ಲಾ ಹೊಡೆದು-ಬಡಿದು ಕಾಡಿಸುವ ಈ ಪುಟ್ಟ ಹಠಮಾರಿ,  ರಾತ್ರಿ ಮಲಗುವಾಗ ಮಾತ್ರ ಈ
ರೀತಿ. ಇಲ್ಲಾ ಅಂದ್ರೆ ಕೂಗಾಡಿ ಬಿಡುವಳು.  ಇವಳು ಮಲಗಿದ ಮೇಲೆ.  ನಮಗೆಲ್ಲಾ ಊಟ
ಉಪಚಾರಗಳು.  ಚಿಕ್ಕಮ್ಮ ತಾನು ಚಪಾತಿ ಮಾಡಬೇಕಾಗಿಯು, ರಾಣಿಯನ್ನು ಮಲಗಿಸುವಂತೆಯು
ಹೇಳಿದರು.  ನಾನೂ. , ಇದು ಅತ್ಯಂತ ಸುಲಭದ ಕೆಲಸವೆಂದು ಒಪ್ಪಿಕೊಂಡೆ.  

'ಹೇಯ್ ಕಣ್ಣು ಮುಚ್ಚೆ. ಇಲ್ಲ ಅಂದ್ರೆ ನಿದ್ದೆ ಬರಲ್ಲ. ' ಎಂದೆ.  'ಲೈಟ್ ಆಫ್
ಮಾಡುದ್ರೆ ತಾನೆ ನಿದ್ದೆ ಬರೋಕೆ ' ಎಂದಳು.  ' ಇವಕ್ಕೆಲ್ಲಾ ಏನ್ ಕಮ್ಮಿ ಇಲ್ಲ. ಇವಳಿಗೆ
ಮಲಗಿಸೋದಕ್ಕೆ ಬೇರೆ ಒಬ್ಬರು ಬರಬೇಕು. ತುಟಿಕ್ ಪಿಟಕ್ ಅನ್ನದ ಹಾಗೆ, ನಿದ್ರೆ ಮಾಡಬೇಕು.
ಗೊತ್ತಾಯ್ತಲ್ಲ ' ಎಂದು ಗೊಣಗುತ್ತಾ ಅವಳನ್ನು ತಟ್ಟುತ್ತಾ ಮಲಗಿದೆ.  

'ಕಾಗೆ ಕಥೆ ಬಿಟ್ಟು, ಬೇರೆ ಯಾವುದಾದರು ಕಥೆ ಹೇಳು' ಎಂದಳು.  'ನಾನು ಕಥೆ ಹೇಳುದ್ರೆ,
ನೀನು ನಿದ್ದೆ ಮಾಡಲ್ಲ. ನೀನೆ ಯಾವುದಾದರು ಕಥೆ ಹೇಳು. ' ಎಂದೆ.  ಅವಳ ಕಥೆ ಹೇಳಲು ಶುರು
ಮಾಡಿದಳು. ಸಾಂಗವಾಗಿ ಸಾಗಿತ್ತು. ನಾನೂ 'ಹಾ, ಊಂ, ಊಹುಂ' ಎಂದಷ್ಟೇ ಹೇಳುತ್ತಿದ್ದೆ.
 ಕ್ರಮೇಣ ನಾನೂ ಸಂಪೂರ್ಣ ನಿದ್ರೆಗೆ ಜಾರಿದವನಂತೆ ಮಾಡಿದೆ.  ನನ್ನಿಂದ ಉತ್ತರಗಳು
ಬರದಿದ್ದರಿಂದ ಒಂದೆರಡು ಬಾರಿ ಮುಖದ ಮೇಲೆ ಹೊಡೆದಳು.  ಕಣ್ಣಿನ ರೆಪ್ಪೆಗಳನ್ನು ಎತ್ತಿ,
ನಾನು ನಿಜವಾಗಿಯೂ ನಿದ್ರೆ ಮಾಡುತ್ತಿರುವುದನ್ನು ಖಚಿತ ಪಡಿಸಿಕೊಂಡಳು.  ಮುಂದೆ ಇನ್ನೇನು
ಮಾಡಬೇಕೆಂದು ತೋಚದೆ, ನನ್ನ ಕುತ್ತಿಗೆಯ ಸುತ್ತ ಕೈ ಹಾಕಿಕೊಂಡು ನಿದ್ರೆಗೆ ಜಾರಿದಳು.  

ನಾನೂ ಆ ಕ್ಷಣಕ್ಕಾಗಿಯೇ ಕಾಯುತ್ತಿದ್ದೆ. ಅವಳಿಂದ ಮೆತ್ತಗೆ ಬಿಡಿಸಿಕೊಂಡು ಏಳಲು ಹೊರಟೆ.
ಕುತ್ತಿಗೆಯನ್ನು ಎಷ್ಟು ಬಲವಾಗಿ ಬಿಗಿದಿದ್ದಳು ಎಂದರೆ ಆ ಕೈ ಗಳನ್ನು ಬಿಡಿಸಿಕೊಳ್ಳುವಾಗ
'ಹೇಯ್ ಹಂದಿ ನನ್ನ ಕುತ್ತಿಗೆ ಬಿಡೆ' ಎಂದು ಮೆಲ್ಲಗೆ ಕೊಸರಿದೆ. ಇನ್ನೇನು ಕೈ ತೆಗೆದು
ಹೊರಡಲು ಅನುವಾಗುತ್ತಿರುವಾಗ, ಕಾಲುಗಳನ್ನು ಹೇರಿದಳು.  ಎಲಾ ಇವಳ ಸ್ವಲ್ಪಾನು ಎಚ್ಚರ
ಇಲ್ಲ. ಆದರು ಇಷ್ಟು ಅಲರ್ಟ್ ಆಗಿ ನಿದ್ದೆ ಮಾಡೋದಾ. ?  ಅಯ್ಯಯ್ಯೋ ಎಂದುಕೊಂಡೆ.  

ಅವಳ ಕಾಲು, ಕೈ ಎರಡನ್ನು ತೆಗೆದು, ನಾನೇ ಅವಳ ಮೇಲೆ ಕೈ ಹಾಕಿ ತಟ್ಟುತ್ತಾ ಮಲಗಿದೆ.
 ಅವಳ ಮೇಲಿಂದ ಕೈ ತೆಗೆಯುತ್ತಿದ್ದಂತೆ, ಕೈ ಕಾಲುಗಳನ್ನು ಚಾಚುತ್ತಾ ಸ್ಪರ್ಶಕ್ಕಾಗಿ
ಹುಡುಕುತ್ತಿದ್ದಳು. ತಕ್ಷಣ ನಾನು ತಟ್ಟುತ್ತಿದ್ದೆ. ಸಂಪೂರ್ಣ ನಿದ್ರೆಯಲ್ಲಿದ್ದರೂ ಅವಳ
sub consciousness ಮಾತ್ರ ತನ್ನ ಪಕ್ಕದಲ್ಲಿ ಇದ್ದಾರಾ ಎಂಬುದನ್ನು ಖಚಿತ
ಪಡಿಸಿಕೊಳ್ಳುತ್ತಿತ್ತು.   ಬಹಳ ಹೊತ್ತಿನವರೆಗೂ ಈ ಪ್ರಹಸನ ನಡೆದೇ ಇತ್ತು. 

ಮಂಚದ ಮೇಲಿಂದ ಕೆಳಗಿಳಿದು, ಅವಳ ಮೇಲೆ ಕೈ ಇಟ್ಟುಕೊಂಡು ಸ್ವಲ್ಪ ಹೊತ್ತು ಕುಳಿತೆ. ನನಗು
ತಲೆ ಕೆಟ್ಟು ಹೋಗಿತ್ತು. ಸುಮಾರು ಹೊತ್ತಿನ ಬಳಿಕ ಮೆತ್ತಗೆ ಕೈ ಎತ್ತಿದೆ. ಇದು ಒಂಥರಾ
ಮರಳಿನಲ್ಲಿ ಗೂಡು ಕಟ್ಟುವಾಗ ಮೆತ್ತಗೆ ಗೂಡು ಬೀಳದಂತೆ ಕೈ ಬಿಡಿಸಿಕೊಂಡಂತಿತ್ತು. ಆದರೂ
ತಾಳ್ಮೆಯನ್ನು  ಮೆಚ್ಚಿಕೊಳ್ಳಲೇಬೇಕು. 

ನನ್ನ ಸ್ಥಿತಿಯನ್ನು ಮೊದಲೇ ಊಹಿಸಿದ್ದ ಮನೆಯವರು, ಮುಖವನ್ನು ನೋಡಿ ಬಿದ್ದು ಬಿದ್ದು
ನಕ್ಕರು.                

---

**4. ಅಕ್ವೇರಿಯಂ ಮೀನಿಗೆ ತೂಕಡಿಕೆ ಬರಿಸಿದಾಕೆ**

ಮಂಚದ ಮೇಲೆ ಅಂಗಾತ ಮಲಗಿಕೊಂಡಿದ್ದೆ. ರಾಣಿ ಫಿಷ್ ಟ್ಯಾಂಕಿನಲ್ಲಿ ಹರಿದಾಡುತ್ತಿದ್ದ
ಬಣ್ಣದ ಮೀನುಗಳನ್ನು ಬೆರಗುಗಣ್ಣುಗಳಿಂದ ನೋಡುತ್ತಲಿದ್ದಳು. ಅವಳ ಸಣ್ಣ ತಲೆಯಲ್ಲೇನೋ
ಭಾರಿ ಗೊಂದಲಗಳು ನಡೆಯುತ್ತಿದ್ದವು. ಅಲ್ಲಿಂದ ಬಂದವಳೇ, ನನ್ನ ಹೊಟ್ಟೆಯ ಮೇಲೆ ದಬಾರನೆ
ಕುಳಿತಳು. ಪ್ರಶ್ನಾವಳಿ ಕಾರ್ಯಕ್ರಮ ಪಕ್ಕಾ ಎಂದು ಮಾನಸಿಕವಾಗಿ ಸಿದ್ಧನಾದೆ.  

'ಅನ್ನಾ ಮೀನು ನೀರಲಿ ಮಂಕನುತ್ತಾ. ?' ಎಂದು ಕೇಳಿದಳು. ಅದುವರೆಗೂ ಈ ವಿಚಾರವಾಗಿ ನಾನು
ಯೋಚಿಸಿಯೇ ಇರಲಿಲ್ಲ.  ಬೆಕ್ಕು ಕುಳಿತುಕೊಂಡೇ ತೂಕಡಿಸುವುದನ್ನು ನೋಡಿದ್ದೇನೆ. ನಾಯಿ
ಬಿಂದಾಸಾಗಿ ಮೈ ಚಾಚಿ ನಿದ್ದೆ ಹೊಡೆಯುವುದನ್ನು ನೋಡಿದ್ದೇನೆ. ನಿದ್ದೆ ಎಲ್ಲಾ ಜೀವ ಜಂತು
ಗಳ ಆಜನ್ಮಸಿದ್ಧ ಹಕ್ಕು ಎಂದೇ ಭಾವಿಸಿದ್ದೆ.  ಈಗ ಇವಳಿಗೆ ಹೌದು ಅಥವಾ ಇಲ್ಲ ಎಂಬ ಎರಡೇ
ಉತ್ತರಗಳನ್ನು ಮಾತ್ರ ಕೊಡಲು ಸಾಧ್ಯ. ಅದೂ ಕೂಡ ಕೊಟ್ಟ ಉತ್ತರವನ್ನು
ಸಮರ್ಥಿಸಿಕೊಳ್ಳುವಂತಿರಬೇಕು.  'ಹೂ ಮೀನು ನಮ್ಮಂಗೆ ನಿದ್ದೆ ಮಾಡ್ತವೆ. ' ಎಂದೆ. 

'ನಿದ್ದೆ ಹೆಂಗ್ ಮಾರುತ್ತೆ. ಮತ್ತೆ ಮೀನಿಗೆ ನೀರಲ್ಲಿ ಚೊಲಿ(ಚಳಿ) ಆಗಲ್ವಾ ಆ.. ? '
ಎಂದು ರಾಗ ತೆಗೆದಳು.  ಈ ರೀತಿಯದ್ದೊಂದು ಪ್ರಶ್ನೆ ತಿರುಗಿ ಬರಬಹುದು ಎಂದು
ಊಹಿಸಿರಲಿಲ್ಲ. 'ಇಲ್ಲ ಮೀನಿಗೆ ಚಳಿ ಆಗಲ್ಲ. 'ಅಂದೆ ಗಟ್ಟಿಯಾಗಿ.

 ' ಯಾಕೆ. ? ' ಎಂದಳು.  'ನನಗೊತ್ತು. ಯಾಕೆ ಅಂತ. ಆದರೆ ನಾನು ಹೇಳಲ್ಲ; ಹೇಳಲ್ಲ;
ಹೇಳಲ್ಲ' ನಾನು ಮೊಂಡುತನ ಮಾಡಿದೆ. 

' ಏಯ್  ಹೇಳು ಮತ್ತೆ. ಮೀನಿಗೆ ನೀರಲ್ಲಿ ಚೊಲಿ ಆಗಲ್ವಾ. ? ನಿದ್ದೆ ಹೆಂಗ್ ಮಾರತ್ತೆ.
?. ' ಎನ್ನುತ್ತಾ ಕುತ್ತಿಗೆ ಹಿಡಿದಳು. 'ಹೇಯ್ ಬಿಡೆ. ಮೀನು ಹುಟ್ಟುವಾಗಲೇ ಸ್ವೆಟರ್
ಹಾಕ್ಕೊಂಡೆ ಹುಟ್ಟಿರ್ತಾವೆ. ಅದಕ್ಕೆ ಚಳಿ ಆಗಲ್ಲ. ' ಎಂದೆ. 'ಹೌದಾ ' ಎನ್ನುತ್ತಾ ಪುನಃ
ಫಿಶ್ ಟ್ಯಾಂಕ್ ಬಳಿ ಓಡಿ ಹೋದಳು.  ಮೀನಿನ ಮೈಮೇಲಿದ್ದ ಪೊರೆ ನೋಡಿ ಕನ್ವೀನ್ಸ್
ಆಗಿರಬೇಕು. ಸ್ವಲ್ಪ ಹೊತ್ತು ಏನೂ ಕೇಳಲಿಲ್ಲ. 

' ಅಯ್ಯೋ ಅನ್ನಾ ಬಾ ಇಲ್ಲಿ. ನಿಂಗೆ ಏನೋ ಒಂದು ತೋರಿಸ್ತೀನಿ. ' ಫಿಷ್ ಟ್ಯಾಂಕ್ ಕಡೆಗೆ
ನೋಡುತ್ತಾ ಕೂಗಿದಳು. ' ಅದೇನು ಅಲ್ಲಿಂದಾನೆ ಹೇಳು' ಎಂದೆ. ಯಾಕಂದ್ರೆ ಇವಳು
ಹತ್ತಿರಕ್ಕೆ ಕರೆಯುವ ಬಹಳಷ್ಟು ವಿಷಯಗಳು ಅಸಹನೀಯವಾಗುವಷ್ಟು ಮಟ್ಟಿಗೆ ಸಿಲ್ಲಿ ಸಿಲ್ಲಿ
ಆಗಿರುತ್ತವೆ. 

' ಅಯ್ಯೋ ಬಾ ಅಂದ್ರೆ, ಬರಬೇಕು ' ಎಂದು ಮತ್ತೆ ಕೂಗಿದಳು. ಅದೇನು ನೋಡೋಣ ಎಂದು
ಅವಳಿದ್ದಲ್ಲಿಗೆ ಹೋದೆ. ' ಅಯ್ಯೋ ನೋಡಿಲ್ಲಿ ಮೀನು ಕನ್ನೇ ಮುಚ್ತಾ ಇಲ್ಲ. ' ಎಂದು
ತೋರಿಸಿದಳು. 'ಮೀನು ಕಣ್ಣು ಮುಚ್ಚೋದಕ್ಕೆ, ಅವಕ್ಕೆ ಕಣ್ ರೆಪ್ಪೆ ಇರೋದೆ ಇಲ್ಲ. ಅವು
ಯಾವಾಗಲು ಕಣ್ಣು ಬಿಟ್ಟುಕೊಂಡೆ ಇರ್ತಾವೆ. ' ಎಂದೆ. 

'ಹೌದಾ ಆ ಆ. ಮತ್ತೆ ಕನ್ನಿಗೆ ಧೂಲು ಬಿದ್ರೆ. ? ' 'ಹೇಯ್ ಹಂದಿ!! ಮೀನು ನೀರಲ್ಲೇ
ಇರೋವಾಗ, ಧೂಳು ಹೆಂಗೇ ಬೀಳತ್ತೆ. ? ' ಅಸಹನೀಯವಾಗಿ ಹೇಳಿದೆ. 'ಹೌದಾ ಆ. ' ಎಂದು ರಾಗ
ತೆಗೆದಳು. 

ಪುನಃ ' ಅಯ್ಯೋ ಅನ್ನಾ ನೋರಿಲ್ಲಿ. ಮೀನು ಪಪ್ಪನ ರೀತಿ ಗೊರಕೆ ಹೊರಿತಾ. ನಿದ್ದೆ
ಮಾರ್ತಿದೆ. ಹಹಹ ' ಎಂದು ನಗುತ್ತಾ ತೋರಿಸಿದಳು. ಮೀನು ಬಾಯಿ ತೆರೆದು ಗುಳುಂ ಗುಳುಂ ಅಂತ
ನೀರು ಕುಡಿಯುತ್ತಿದ್ದುದು ಇವಳ ಕಣ್ಣಲ್ಲಿ ಗೊರಕೆಯ ರೀತಿ ಕಾಣಿಸಿತ್ತು. 

'ಹೇಯ್ ಅದು ಗೊರಕೆ ಹೊಡಿತಿಲ್ಲ. ಮೀನಿಗೆ ಉಸಿರಾಡಕ್ಕೆ ನಮ್ಮ ಹಾಗೆ ಮೂಗು ಇರಲ್ಲ.
ಬಾಯಿಯಲ್ಲಿ ಉಸಿರಾಡ್ತಾ ಇದೆ ' ಎಂದೆ. 

'ಹೌದಾ ಮತ್ತೆ ಮೀನಿಗೆ ಶಿಮ್ಮಿ ಬಂದ್ರೆ ಏನ್ ಮಾಡುತ್ತೆ. ಮೂಗು ಇಲ್ವಲ್ಲಾ. ?' ಎಂದಳು.
ನನ್ನ ತಲೆ ತಗೋಂಡ್ ಹೋಗಿ ರೈಲು ಹಳಿಗೆ ಇಡಬೇಕು ಅನ್ನಿಸಿತು. 