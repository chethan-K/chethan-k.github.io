--- 
layout: post 
title: "ಒಲವಿಗೆ ರೂಪದರ್ಶಿ, ನೋವಿಗೆ ರಾಯಭಾರಿ" 
date: 2014-01-07T00:34:00+05:30
categories: love
---

ಎಲ್ಲೋ ಇರುವ ನೀನು; ನನಗೆ ಸ್ಪೂರ್ತಿ. ನನ್ನ ಬಹಳಷ್ಟು ಖುಷಿಯ ಕಾರಣಗಳು ನಿನ್ನ
ಅಸ್ತಿತ್ವದ ನೆಲೆಯಲಿವೆ. ಅಂದರೆ ನೀನು ಅನ್ನೋಳೊಬ್ಬಳು ಇರುವುದೇ ನನ್ನ ಖುಷಿಯಾಗಿ ಮತ್ತು
ನನ್ನ ಖುಷಿಗಾಗಿ. ನನಗೆ ಬೇಕಾದಂತೆ; ನಾ ಅಂದುಕೊಂಡಂತೆ; ನನ್ನೆಲ್ಲಾ ನಿರ್ವಿಕಾರ
ಭಾವಗಳಿಗೆ ಜೀವದಂತೆ; ನನ್ನಲ್ಲೇ ಜನ್ಮತಾಳಿ; ಬೆಳೆದು; ದೊಡ್ಡವಳಾಗಿ. ಕೆಲವೇ ಜನಗಳಿದ್ದ
ನನ್ನದೊಂದು  ಪ್ರಪಂಚದೊಳಗೆ ಬಂದೆಯಾ...? ಭಾವ ಪ್ರಪಂಚದ ಸಾರಥಿಯಂತೆ; ಒಂದು
ವಿಸ್ಮಯದಂತೆ. ನನ್ನ ‘ರಾಜಕುಮಾರಿ’; ನನ್ನ ಅಂತಃಸತ್ವವೇ ಉಸಿರಿಗೆ ದೇಹವನ್ನು
ಸುತ್ತಿಕೊಂಡು ಇಳೆಗೆ ಧಾವಿಸಿದಂತೆ. ನೀನೆನ್ನ ಸ್ಪೂರ್ಥಿ; ಬದುಕಿನ ಆಸೆ ಮತ್ತು ಆಶಯ;
ಎಂಬುದಾಗಿ ಹಲವು ಮುದ್ದಿನ ಅಪವಾದಗಳೂ ಇವೆ.
<!--more-->
ನನ್ನ ಎಲ್ಲವೂ ಆಗಿರುವವಳು, ಏನೇನೂ ಅಲ್ಲದಂತೆ ನಿಲ್ಲುವೆ;  ಏನೂ ಅಲ್ಲವೆನ್ನುತ್ತಲೇ
ಶುಷ್ಕ ಮನದ ಎಲ್ಲೆ ಮೀರಿ ಪಸರಿಸುವೆ; ಸಾಗರದೊಳಗಿನ-ಹನಿವೋ ಹನಿವೊಳಗಿನ-ಸಾಗರವೋ;
ಚುಕ್ಕಿಯೊಳಗಣ-ಲೋಕವೋ ಲೋಕದೊಳಗಿನ-ಚುಕ್ಕಿಯೋ; 
ನನ್ನ ಆಲೋಚನೆಗಳೆಲ್ಲೆಲ್ಲಾ ನೀನೋ… ಅಥವಾ ಸದಾ ನಿನ್ನ ಆಲೋಚನೆಯಲ್ಲಿ ನಾನೋ; 
ನೀ ಹೂಗುಟ್ಟುವ ಹುಡುಕಾಟದಲ್ಲಿ ನಾ ಸವೆದು ಹೋಗಿದ್ದರ ಸುಳಿವು ನನಗೇ ಸಿಗಲಿಲ್ಲ ಗೆಳತಿ.

 ದೇಹದ ರೋಮರೋಮಗಳಿಗೆ ಆ ಹೆಸರಿನ ಪರಿಚಯ ಇದೆ. ನನ್ನ ಪ್ರಜ್ನೆಯ ಪ್ರತಿ ಅಂತಸ್ತುಗಳಲಿ
ನಿನ್ನ ಅಸ್ತಿತ್ವದ್ದೇ  ಕಥೆ/ಕವಿತೆ/ವ್ಯಥೆ ಇದೆ. ನನ್ನ ಪ್ರತಿ ಸೋಲಿಗೆ ಸಮರ್ಥನೆ ಕೊಡಲು
ಬರುವ ಥರ್ಡ್ ಅಂಪೈರೂ ಹೌದು; ಗೆಲ್ಲಬೇಕೆನಿಸಲು ಇರುವ ತಿಳುವಳಿಕೆಯಿಲ್ಲದ ಕಾರಣವೂ ಹೌದು;
 ಬೆಳಗಿನ ಪಿಸುರುಗಟ್ಟಿದ ಕಣ್ಣಿನ ಮೊದಲ ದೃಶ್ಯವೂ ಹೌದು; ನನ್ನ ಒಲವಿಗೆ ರೂಪದರ್ಶಿ,
ನೋವಿಗೆ ರಾಯಭಾರಿ; ನನ್ನ ಪಾಲಿಗೆ ನೀನು ಎಲ್ಲವೂ ಹೌದು. ಕಾಯ-ವಾಚ-ಮನಸ ಕನಸುಗಳು;
ಕುಳಿತು-ಕಾದು-ಬೇಸ್ತು ಬಿಳುವ ನೆನಪುಗಳು. ಉಳಿದು-ಬೆಳೆದು-ಬರಿದಾಗುವ ಮಾನವಿಲ್ಲದ
ಬತ್ತಲೆ ಭಾವಗಳು.

ಯಾರಿವನು..? ಅನ್ನುವ ವಿಚಿತ್ರ ಕುತೂಹಲ ನಿನಗೆ. ನಾ ಯಾರಂತ ಪರಿಚಯಿಸಿಕೊಳ್ಳಲಿ. ನಾನು
ನಿನಗೆ ಪರಿಚಿತನೇ; ನಿನ್ನೊಳಗೊಬ್ಬನೇ; ಬಹಳ ಹತ್ತಿರದಿಂದ ಬಲ್ಲವನೆ. ನೀನೋ ಮರೀಚಿಕೆ.
ಸೂರ್ಯನಿಗೆ ಬೆನ್ನುಮಾಡಿ ನನ್ನದೇ ನೆರಳನು ಬೆನ್ನಟ್ಟಿದಂತೆ. ಸಿಗುವೆಯೋ ..?
ಕರಗುವೆಯೋ...?  ನಿನ್ನನು ಕಾಣದೇ ಇರಬಲ್ಲವನಾದರೂ; ಮರೆತವನು ಇರಲಾರೆ. ಮೊದಲು ಸತ್ತು
ಸೋಲುತ್ತಾ ಹೋದಂತೆ.


ಆದರೆ ಪ್ರೀತಿ ಅನ್ನೋದೊಂದು ಬಹಳ ಒಳ್ಳೆಯ ಅನುಭವ. ನೀನಿಲ್ಲದೆ; ನಿನ್ನ ಹೆಸರಲ್ಲಿ
ನಾನದನ್ನ ಕೇಳದೆ ಪಡೆದೆ..
