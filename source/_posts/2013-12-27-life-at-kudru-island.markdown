---
layout: post
title: "ಕುದ್ರು ದ್ವೀಪದಲ್ಲಿ"
date: 2013-12-27T00:00:00+05:30
categories: starred travel friends
---
ನಾವು ಐದು ಜನ(ಅಭಿ, ರವಿ, ರೂಪಿ, ಶೈಲು ಮತ್ತು ನಾನು),ಗೂಗಲ್ ನಲ್ಲಿ ಪತ್ತೆ ಮಾಡಿದ
ಯಾವುದೋ, ದ್ವೀಪವೊಂದನ್ನು ಹುಡುಕುತ್ತಾ ಹೋದೆವು. ದಾರಿಹೋಕರ ಮಾರ್ಗದರ್ಶನದಂತೆ, ‘
ಕುದ್ರು ’ ಅನ್ನೋ ದ್ವೀಪಕ್ಕೆ ಬಂದ್ವಿ. ಕಾಡುದಾರಿಯಲ್ಲಿ. ಜಿ. ಪಿ. ಎಸ್ ನೀರಿನ
ಮೇಲೆಲ್ಲಾ ರಸ್ತೆಯನ್ನು ತೋರಿಸಿದ್ದರಿಂದಾಗಿ ದಾರಿ ತಪ್ಪಿತು. ಎಲ್ಲಿಗೋ ಹೋಗಬೇಕಾದವರು
ಮತ್ತೆಲ್ಲಿಗೋ ಬಂದು ಸೇರಿದೆವಾದರೂ, ಡೆಸ್ಟಿನಿ ನಮ್ಮನ್ನ ತುಂಬಾ ಒಳ್ಳೆಯ ಜಾಗಕ್ಕೆ ತಂದು
ಹಾಕಿತ್ತು.
<!--more-->
ಹದಿನೆಂಟು ಎಕರೆಯಷ್ಟು ವಿಶಾಲವಾಗಿರುವ ಕುದ್ರು ಎನ್ನುವ ನೆಲಭಾಗವು ಹರಿಯುವ ಸೌಪರ್ಣಿಕ
ನದಿಯಿಂದ ಸುತ್ತುವರೆಯಲ್ಪಟ್ಟಿದೆ. ಕಲ್ಲೂರಿನಲ್ಲಿ ಹುಟ್ಟುವ ಸೌಪರ್ಣಿಕ ನದಿಯು, ಮರವಂತೆ
ಬೀಚ್ ಹತ್ರ ಮುಂದೆಲ್ಲೋ ಅರಬ್ಬೀ ಸಮುದ್ರವನ್ನು ಸೇರುತ್ತದೆ. ತಾನು ಹರಿಯುವಾಗ ಈ ಪುಟ್ಟ
ದ್ವೀಪವನ್ನು ಸೃಷ್ಟಿಸಿದೆ. ಇದೊಂದು ಪ್ರವಾಸೀ ತಾಣವೂ ಅಲ್ಲ, ಇಲ್ಲಿರುವವರು ಗೈಡ್ ಗಳೂ
ಅಲ್ಲ. ಬದಲಾಗಿ ಆ ದ್ವೀಪದಲ್ಲಿ ವಾಸ ಮಾಡುವವರು.

ಒಬ್ಬರು ಮಹಿಳೆ ಆಚೆಕಡೆಗೆ ಇದ್ದ ದ್ವೀಪಕ್ಕೆ ದೋಣಿಯಲ್ಲಿ ಕರೆದೊಯ್ಯಲು, ಮುಂದಾದರು.
ಅವರಿಗೂ, ನಮಗೂ ಯಾವುದೇ ರೀತಿಯ ಗುರುತು ಪರಿಚಯವಿಲ್ಲ. ನಮ್ಮನ್ನು ನೋಡಿ, ಸಹಜವಾದ
ಸೌಜನ್ಯದಿಂದಲೇ ಎಲ್ಲರನ್ನೂ ದೋಣಿಯಲ್ಲಿ ಕೂರುವಂತೆ ಹೇಳಿದರು, ಅತಿಥಿಗಳೆಂಬಂತೆ. ನಾಲ್ಕು
ಜನರು ದೋಣಿಯಲ್ಲಿ ಕುಳಿತ ಮೇಲೆ, ಇನ್ನೊಂದು ಟ್ರಿಪ್ಪಿಗೆ ಹೋಗುವುದೆಂದು ಹೇಳಿ ನನ್ನನ್ನು
ಬಿಟ್ಟು ಹೊರಟರು.

ದೋಣಿ ಅತ್ತ ಕಡೆಗೆ ಹೋದ ಮೇಲೆ, ಇಬ್ಬರು ಅಜ್ಜಿಯರು ನಾನು ನಿಂತಿದ್ದಲ್ಲಿಗೆ ಬಂದರು.
ಒಂದು ಅಜ್ಜಿ ಹಣ್ಣಣ್ಣು ಮುದುಕಿ ಅಂತ ಹೇಳಬಹುದು. ಮತ್ತೊಂದು ಅಜ್ಜಿಗೆ
ನಡು-ನೈಂಟಿ-ಡಿಗ್ರಿ-ಬಾಗಿದೆ. ಬಾಡಿರುವ ಜೀವ. ನೆಟ್ಟಗೆ ನಿಂತಿದ್ದ ಅಜ್ಜಿಯ ಜೊತೆಗೆ,
ದೋಣಿ ಬರುವವರೆಗೂ ಉಭಯ ಕುಶಲೋಪರಿ ಶುರುವಾಯ್ತು.

ಅತ್ತ ಕಡೆಗೆ ಇರುವ ದ್ವೀಪದಲ್ಲಿ ತನ್ನದೂ ಒಂದು ಮನೆ ಇರುವುದಾಗಿಯೂ; ಜೊತೆಯಲ್ಲಿದ್ದ
ನಡುಬಾಗಿದ ಜೀವ ತನ್ನ ಅಕ್ಕ ಎಂಬುದಾಗಿಯೂ; ಅಕ್ಕನನ್ನು ಊರಿನಿಂದ ತನ್ನ ಮನೆಯಕಡೆಗೆ
ಕರೆತರುತ್ತಿರುವುದಾಗಿಯೂ; ಬೆಂಗಳೂರಿಂದ ದ್ವೀಪ ನೋಡಲು ಬಂದಿರುವ ನನ್ನನ್ನು ನೋಡಿ
ಖುಷಿಯಾಗಿರುವುದಾಗಿಯೂ; ಅಜ್ಜಿ ಹೇಳಿದರು.

ಅತ್ತ ಕಡೆಯಿಂದ ಬಂತು, ಅವರನ್ನು ಇಳಿಸಿದ ದೋಣಿ. ಸೀರೆಯ ನೆರಿಗೆ ಗಂಟು ನೆನೆಯದಂತೆ
ಸೊಂಟಕ್ಕೆ ಸಿಕ್ಕಿಸಿಕೊಂಡು, ಅಕ್ಕನ ಭುಜವನ್ನು ಹಿಡಿದು ಮೆಲ್ಲಗೆ ದೋಣಿ ಹತ್ತಿಸಿ, ತಾನೂ
ಹತ್ತಿ ನಿಂತಳು ಅಜ್ಜಿ. ನಾನೂ ದೋಣಿ ಹತ್ತಿದೆ.

ಈ ಕಡೆಯಿಂದ ದೋಣಿ ಬಿಟ್ಟುಕೊಂಡು ಹೋದ ಮಹಿಳೆ ದೋಣಿ ಬಿಟ್ಟು ಇಳಿದರು. ನಮ್ಮಜ್ಜಿ ದೋಣಿಯ
ಹುಟ್ಟನ್ನು ತನ್ನ ಕೈಗೆ ತೆಗೆದುಕೊಂಡಿತು. ಸೋ, ಈಗ ದೋಣಿ ಚಲಾಯಿಸುವವಳು ನಮ್ಮಜ್ಜಿ .
ಕುಲುಕುವ ದೋಣಿ ಹತ್ತುವಾಗಲೇ, ಭಯವಾಯ್ತು. ಈಗ ಅಜ್ಜಿಯ ಕೈಲಿ ದೋಣಿಯ ಹುಟ್ಟು ನೋಡಿದ
ಮೇಲೆ, ಅದೊಂದು ರೀತಿಯ ಮಿಕ್ಸುಡು ಪೀಲಿಂಗ್ಸು. ಆ ರೋಚಕತೆಯನ್ನು ತಡೆಯಲಾಗಲಿಲ್ಲ.

‘ಅಜ್ಜಿ ನೀನಾ..? ದೋಣಿ ಓಡ್ಸೋದು. ’ ಅಂತ ಕೇಳಿಯೇಬಿಟ್ಟೆ. ಅದು ಆರಾಮಾಗಿ, ‘ಹೂಂ ನಂದೇ
ಇದು ದೋಣಿ. ನಾ ಕೊಡಲ್ಲ ನಿಮಗೆ’ ಅಂತು. ಅದೊಂದು ಅಮೇಜಿಂಗ್ ಜರ್ನಿ. ಅಜ್ಜಿಯದು
ಗಿನ್ನಿಸ್ ದಾಖಲೆಯಲ್ಲಿ ಬರೆವ ಸಾಧನೆ ಅಲ್ಲದಿರಬಹುದು ಅಥವಾ ಅದೊಂದು ಹೇಳಿಕೊಳ್ಳಲು
ಯೋಗ್ಯವಾದುದಂಥಾ ವಿಚಾರವೇ ಅಲ್ಲದಿರಬಹುದು. ಆದರೆ ಆ ಕ್ಷಣ ಅಜ್ಜಿಯಲ್ಲಿದ್ದ ‘ಜೀವನ
ಪ್ರೀತಿ’ ಯನ್ನು ಹತ್ತಿರದಿಂದ ಕಂಡು ಬೆರಗಾದೆ. ಆಚೆ ದಡದಲ್ಲಿ ಅಂದ್ರೆ ದ್ವೀಪದಲ್ಲಿದ್ದ
ನನ್ನ ಸ್ನೇಹಿತರಿಗೆ ಕೈ ಬೀಸುತ್ತಾ ಸಂಭ್ರಮಿಸಿದೆ. ತಮ್ಮಲ್ಲಿ ಬೆಳೆವ ಮಕ್ಕಳನ್ನು
ನೀರಿಗೆ ಹಾಕಿ; ಈಜು ಕಲಿತು; ದೋಣಿ ಬಿಡುವುದನ್ನು ಕಲಿತ ಮೇಲೆಯೇ ಸ್ಕೂಲಿಗೆ
ಕಳಿಸುವುದಾಗಿ ಹೇಳಿತು.

ದ್ವೀಪ ತಲುಪಿದ ಮೇಲೆ, ಎಲ್ಲಾ ಬಿಟ್ಟು ನಾವು ಅಜ್ಜಿಯನ್ನೇ ಹಿಂಬಾಲಿಸಿದೆವು. ಅದರ
ಸ್ಪೀಡ್-ಸ್ಪೀಡ್ ಮಾತುಗಳು; ನಗೆ; ನಾಚಿಕೆ; ಅಕ್ಕನ ಮೇಲಿದ್ದ ಅಂಥಾ ಮಮಕಾರ ಎಲ್ಲವೂ
ವಿಶೇಷವೆನ್ನಿಸಿತು. ಒಬ್ಬ ವ್ಯಕ್ತಿಯನ್ನು ಮೆಚ್ಚಲು, ಆ ಕ್ಷಣ ನಮ್ಮ ಚೇತನಕ್ಕೆ ತಾಗುವ
ಇಂಥ ಬಣ್ಣಿಸಲಸದಳವಾದ ಅನುಭವವೇ ಸಾಕು.

ಅಲ್ಲಿ ತೆಂಗು ಬಾಳೆ ಪ್ರಮುಖವಾಗಿ ಕಾಣುತ್ತಿದ್ದ ಬೆಳೆಗಳು. ಹಸು ಎಮ್ಮೆಗಳೂ ಇದ್ದುವು.
ದ್ವೀಪದಲ್ಲಿ ಒಟ್ಟು ಏಳು ಮನೆಗಳಿವೆ. ಓಪನ್ ಮನೆಗಳು. ಯಾರನ್ನೇ ನೋಡಿದರೂ, ನಗುಮೊಗದ
ಆತ್ಮೀಯ ವೆಲ್-ಕಮ್.

‘ಎಂಥ, ದ್ವೀಪ ನೋಡ್ಲಿಕ್ಕೆ. ಬಂದದ್ದಾ. ಎಲ್ಲಿಂದ. ? ಎಂಥ ಮಾಡ್ತಿರದು. ? ‘ಮುಂತಾದ
ಪ್ರಶ್ನೆಗಳು. ಉಲ್ಲಾಸ್ ಕಾರಂತ್ ಎಂಬ ಪೋಸ್ಟ್ ಮ್ಯಾನ್ ಒಬ್ಬರ ಪರಿಚಯವಾಯಿತು. ಅವರ ಮಗ ’
ಪನ್ನಗ ‘ ಮತ್ತು ’ ಮಾಚ ‘ ಎಂಬ ಶ್ವಾನವೂ ನಮ್ಮನ್ನು ಕೂಡಿಕೊಂಡರು. ಕುಡಿಯೋದಕ್ಕೆ
ಎಳನೀರು ಕೊಚ್ಚಿ ಕೊಟ್ರು. ತಮ್ಮದೇ ದೋಣಿಯಲ್ಲಿ ದ್ವೀಪವನ್ನೆಲ್ಲಾ ಒಂದು ಸುತ್ತು ಹಾಕಲು
ಕರೆದೊಯ್ದರು. ಉದ್ದಕ್ಕೂ. ದ್ವೀಪದಲ್ಲಿನ ಏಕತಾನತೆಯ ಬಗ್ಗೆ ಮತ್ತು ನೆರೆ ಸಂದರ್ಭದ ರೋಚಕ
ಅನುಭವಗಳನ್ನು ಹಂಚಿಕೊಂಡರು.

ಮಳೆಗಾಲದಲ್ಲಿ, ನೆರೆ ಬಂದಾಗ ನೀರಿನ ಸೆಳೆತ ಜಾಸ್ತಿ ಇರತ್ತಂತೆ. ನೀರಿನ ಮಟ್ಟ ಏರಿ;
ದ್ವೀಪವೆಲ್ಲಾ ಮುಳುಗಿ; ಎತ್ತರದ ಸ್ಥಳದಲ್ಲಿರುವ ತಮ್ಮ ಮನೆಗಳಿಗೂ ನೀರು ನುಗ್ಗುವುದಾಗಿ
ಹೇಳಿದರು.

‘ ಮನೆ ಒಳಗೆ ನೀರು ಬಂದಾಗ. , ಎಲ್ಲಿ ಮಲಗ್ತೀರಿ. ? ’ ಅಂತ ಕೇಳಿದ್ದಕ್ಕೆ ‘ ಅಟ್ಟದ
ಮೇಲೆ ಹೋಗಿ ಮಲಗೋದು. ’ ಅಂದರು, ಅನಾಯಸವಾಗಿ. ನೆರೆ ಇದ್ದಾಗ, ದ್ವೀಪದ ಉಳಿದ
ಮನೆಯವರೊಂದಿಗೆ ಸಂಪರ್ಕ ಸಾಧಿಸಲು, ದೋಣಿಯನ್ನು ಬಳಸುವುದಾಗಿ ಹೇಳಿದರು. ಅಂದ್ರೆ ಒಂದು
ಮನೆಯಿಂದ ಮತ್ತೊಂದು ಮನೆಗೆ, ಮರಗಳ ಮಧ್ಯದಿಂದ ದೋಣಿ ಓಡಿಸಿಕೊಂಡು ಓಡಾಡುವುದು,
ಯೊಪ್ಪಾ..? ನೆರೆ ಬಂದಾಗ, ನೀರಿಗೆ ಜಾರಿ ಸಾಯುವ ಪ್ರಾಣಿಗಳು, ಕೊಲ್ಲೂರು ಕಾಡಿನಿಂದ
ಹರಿದು ಬಂದು ದ್ವೀಪದಲ್ಲಿ ಬೀಳುವುದಾಗಿಯೂ; ಕೆಲವೊಮ್ಮೆ ಭಯಂಕರ ಸರ್ಪಗಳು,
ಹೆಬ್ಬಾವುಗಳು, ನೀರಲ್ಲಿ ಕೊಚ್ಚಿ ಬಂದು; ಮರ ತಬ್ಬಿ ಕೂತು; ನೆರೆ ಇಳಿದ ಮೇಲೆ,
ದ್ವೀಪದಲ್ಲೆಲ್ಲಾ ಹರಿದಾಡಿ ಕಾಟ ಕೊಡುವುದಾಗಿಯೂ ಹೇಳಿದರು. ಅವನ್ನೆಲ್ಲಾ
ಊಹಿಸಿಕೊಳ್ಳುತ್ತಾ ದ್ವೀಪದಲ್ಲೇ ಒಂದು ಹಾಲಿವುಡ್ ಸಿನಿಮಾ ನೋಡುತ್ತಿರುವ ಅನುಭವ.

ಪಟ್ಟಣಗಳಲ್ಲಿ ಕೆಲಸ ಸಿಕ್ಕುತ್ತಿದ್ದಂತೆ, ಒಬ್ಬೊಬ್ಬರಾಗಿಯೇ ದ್ವೀಪವನ್ನು ಬಿಟ್ಟು
ಹೋಗುತ್ತಿರುವುದಾಗಿಯೂ; ಮೊದಲೆಲ್ಲಾ ಒಂದೊಂದು ಮನೆಯಲ್ಲಿ 25-30 ಜನಗಳು
ಇರುತ್ತಿದ್ದರಾಗಿಯೂ; ಈಗ ಹೆಚ್ಚೆಂದರೆ, ಮನೆಯಲ್ಲಿ ಐದಾರು ಜನರಿರುವುದಾಗಿಯೂ; ಈ
ದ್ವೀಪವನ್ನು ಹೋಲ್-ಸೇಲ್ ಆಗಿ ಕೊಂಡು ಕೊಳ್ಳಲು ಕೆಲವರು ಪ್ರಯತ್ನ ಪಡುತ್ತಿರುವುದಾಗಿಯೂ;
ಒಳ್ಳೆ ರೇಟ್ ಸಿಕ್ಕು ಎಲ್ಲಾ ಮಾರಾಟ ಆದರೆ, ಎಲ್ಲರೂ ದ್ವೀಪ ಬಿಟ್ಟು ಹೊರಡುವುದಾಗಿಯೂ
ಹೇಳಿದರು. ’

ಮಳೆಗಾಲದಲ್ಲಿ ತುಂಬಾ ಕಷ್ಟ ಆಗತ್ತೆ. ಅದೂ ಅಲ್ಲದೇ ಈಗ ನೀರಿಗೆ ಕಟ್ಟೆ ಕಟ್ಟಿರೋದ್ರಿಂದ,
ನೆರೆ ಬಂದಾಗ ನೀರು ಬೇಗ ಇಳಿಯಲ್ಲ. ಮೊದಲು ಜನಗಳಾದರೂ ಜಾಸ್ತಿ ಇದ್ರು. ಧೈರ್ಯಾನು
ಇರ್ತಿತ್ತು. ಈಗೆಲ್ಲಾ ನಾವೇ ಒಂದಷ್ಟು ಜನ. ಎಂಥ ಮಾಡದು ಇಲ್ಲಿ. ಎಲ್ಲೋ ವರ್ಷಕ್ಕೋ ಅಥವಾ
ಎರಡು ವರ್ಷಕ್ಕೋ ದ್ವೀಪ ಬಿಟ್ಟು ಹೋಗಿರೋರು ಬರ್ತಾರೆ. ಸ್ವಲ್ಪ ದಿನ ಆಯಾಸ ಕಳೆಯೋವರ್ಗು
ಇರ್ತಾರೆ. ಆಮೇಲೆ ಹೊರಟು ಬಿಡ್ತಾರೆ. ಈಗೆಲ್ಲಾ ದ್ವೀಪದಲ್ಲಿ ಕೆಲ್ಸ ಮಾಡ್ಸದು ಕೂಡ ಕಷ್ಟ
ಇದೆ. ಆಳುಗಳು ಸಿಗಲ್ಲ ‘ ಎನ್ನುವುದು ಅವರ ಅಂಬೋಣ.

ಸಂಜೆಯಾಗುತ್ತಲೂ, ವಾಪಾಸು ಹೊರಡುವಾಗ, ಪುನಃ ಅಜ್ಜಿಯ ಬಳಿ ನಡೆದೆವು. ಅಜ್ಜಿ ‘ ಕಾಫಿ
ಮಾಡಿಕೊಡ್ಲಾ. ’ ಅಂತ ಕೇಳ್ತದೆ. ನೀರು ಮಾತ್ರ. ಕೇಳಿ ಕುಡಿದೆವು.

‘ಬೆಳಿಗ್ಗೆ ಹೋಗಂತೆ. ಇಲ್ಲೇ ಇರ್ರೋ’ ಅನ್ನೋ ಅತ್ಯಂತ ಆದರಣೀಯ ಹಾಸ್ಪಿಟಾಲಿಟಿಯ ಆಫರ್
ಕೂಡ ಬಂತು ಅಜ್ಜಿ ಕಡೆಯಿಂದ. ಇಲ್ಲ ಹೋಗ್ತೀವಿ ಅಂದಾಗ,‘ ನೆರೆ ಬಂದಾಗ ಬನ್ರಿ
ಇಲ್ಲೆಲ್ಲಾ. ನೀರಿರ್ತದೆ. ಸುತ್ತಾ ನೀರು ಅಂದ್ರೆ ನೀರೇ ಆಗ ಚನ್ನಾಗಿರ್ತದೆ. ’ ಅಂತು
ಅಜ್ಜಿ .

ನೆರೆಯನ್ನು ನೆನೆಸಿಕೊಂಡರೂ, ಬೆನ್ನು ಹುರಿಯಲ್ಲಿ ನಡುಕ ಮೂಡುವಾಗ, ಈವಜ್ಜಿ ಅದನ್ನ
ಎಂಜಾಯ್ ಮಾಡೋದೂ ಅಲ್ಲದೇ. ನಮ್ಮನ್ನೂ ಕರೀತ ಇದೆ. ಅಜ್ಜಿಯನ್ನು ಪುಸಲಾಯಿಸಿ ಒಂದು
ಫೋಟೋಗೆ ಪೋಸ್ ಕೊಡಲು ಕೇಳಿಕೊಂಡೆವು. ಅದು ಕ್ಯಾಮರ ನೋಡಿ ಬಾಳ ನಾಚ್ಕೋತಾದ್ರು,
ಕ್ಲಿಕ್ಕಿಸುವಾಗ ಥೇಟು ರೀಲ್ ಕ್ಯಾಮರಾಗಳ ಕಾಲದ ಪೋಸನ್ನೇ ನೀಡಿತು.

ಅಲ್ಲಿಂದ ಹೊರಟ ಮೇಲೆ, ಮರವಂತೆಯಲ್ಲಿನ ಸೂರ್ಯಾಸ್ತ ನಮ್ಮ ಸುಂದರವಾದ ದಿನಕ್ಕೆ ಮಧುರವಾದ
ತೆರೆ ಎಳಿಯಿತು.